Аа
Антилоп і антилопа —
Це матуся й татко.
А дитина антилопів —
Ан-ти-ло-пе-нят-ко.

Бб
Баран має круті роги.
Не підходь, прошу, до нього,
Бо він може розізлитись,
І почне рогами битись.

Вв
Вовчик вовчика спитав:
— Де це ти весь день гуляв?
— Не гуляв я, працював —
Дві овечки доглядав!

Гг
Гепардова гепардиха
Муркотіла дуже тихо:
— Не гуляймо в цьому місці,
Бо сюди ідуть мисливці.

Ґґ
Ґава всілася на ґанку
І сиділа там до ранку.
Вранці гуси пробігали,
Ґаву з ґанку геть прогнали.

Дд
Дятел дерево довбає —
Короїдів добуває.
А без вредних короїдів
Буде дятел без обідів.

Ее
Ему хвалиться горилі:
— А я платтячко купила!
Коротеньке і легеньке,
І таке воно новеньке.

Єє
Єхидна єнотам
Єхидно сміється.
Мабуть, через те
І єхидною зветься.

Жж
Жирафа хвалиться жирафу:
— Дістаю уже до шафи!
А жираф відповідає:
— Я по шию шафу маю!

Зз
Зебра мовить зебрі:
— В тебе видко ребра!
Відповіла зебра зебрі:
— То лиш смуги, а не ребра!

Ии
Игикало-гигикало,
Само себе прикликало.
Їло з сміхом пироги
І сміялось: "Ги-ги-ги!"

Іі
Ішачок весь час кричить.
Може, "і" уголос вчить?
— Ні! — Ішак відповідає, —
Я вам пісню ігогаю!

Її
Їжачок скотивсь в долину,
Поколовся об ожину.
Їжачат почав гукати,
Щоб колючки повиймати.

Йй
Йоржик-моржик не кусає.
Під корчами пропливає.
Йвасик вудку наставляє.
Тягне корч. Йоржа немає.

Кк
Кіт — не кріт, а вуса має.
Тa їх лапкою вмиває.
Миші насміхаються:
— Кріт, як кіт вмивається!

Лл
Лис, лисиця й лисеня
Бігли полем навмання.
А за ними два мисливці —
Без чобіт і без рушниці.

Мм
Мавпа носить мавпеня
Під ліанами щодня.
Мавпеня ходити вміє,
Але мама гарно гріє.

Нн
Носороги однорогі
У калюжі мили ноги.
І дворогі носороги
У калюжі миють ноги.

Оо
Одуд грає на дуду:
— Уду-ду! Уду-ду!
Я сопілочку знайду,
Теж заграю: "Ду-ду-ду!"

Пп
Півник півника спіймав,
Коли той пшоно клював.
І напав на нього:
— Не чіпай чужого!

Рр
Рись і спритна, і красива.
Наздогнати неможливо.
Та й не треба здоганяти —
Вона може покусати.

Сс
Слон по ярмарку ходив.
Капелюх собі купив.
Але хобiт через спину
Десь кудись його закинув.

Тт
Тигр із кішкою родина,
Лиш тоді, коли дитина.
Але схожості не вір:
Тигр дорослий — лютий звір.

Уу
Удав удава розсмішив —
Хвіст у бублик закрутив.
Там, де річка, там, де трави,
Розважаються удави.

Фф
Фазаниха фазанятам
Стала фантики збирати.
Бо маленькі фазанчики
Страх, як люблять фантики.

Хх
Ховрашок хитренький
Ходить в хлів частенько.
Там, у хлівчику, в куточку,
Є зернята в колосочку.

Цц
Цап до цапа поспішав.
Ненароком в річку впав.
Цапа кізка рятувала —
За борідку витягала.

Чч
Чорногузи в нашім лузі
Наловили торбу кузьок.
Поки торбу завязали,
Усі кузьки повтікали.

Шш
Шиншила шиншилі
Дві шапочки зшила.
Кожна гарна. Кожна в смужку,
По одній на кожне вушко.

Щщ
Щітку щука не купила —
Очеретом щоки мила.
Щоби річку не бруднити,
Щука й хвостик буде мити.

Ьь
М’яко, м’яко кіт ступає.
М’який знак весь час шукає.
Знак присів коту на вус
І сміється: "Не знайдусь!"

Юю
Юрок — пташечка мала —
Прилетіла до села.
На парканчик сіла.
Юрк! І полетіла.

Яя
Як — це бик здоровий.
Більший, ніж корова!
І питається дивак:
Буде він, як слон, чи як?

Аа
Алла в Алли запитала:
– Чом тебе назвали Алла?
Посміялась Алла з Алли:
– Бо тебе отак назвали…

Бб
Бобри на кобру гострять зуба,
Що та гарцює біля дуба.
Сказали кобрі навідруб:
– Тут не гарцюй – засохне дуб!

Вв
Віл везе важучий віз –
Вовну, вату, верболіз.
Вперся віл і впало з воза
Вісім в’язок верболозу.

Гг
Галасливі ґави й галки
В гусенят взяли скакалки.
Гусенята їм ґелґочуть,
Що й вони скакати хочуть.

Ґґ
Ґава ґаву запитала:
– Ти на ґанок не літала?
– Не літала я на ґанок,
То й проґавила сніданок.

Дд
Джміль бджолі в гаю гудів:
– Довго я під дубом жив.
А тепло дало нам літо,
То подався я до цвіту.

Ее
Едик вгледів на екрані
Екзотичний евкаліпт,
Закричав: – Від мене й Тані
Евкаліптові – привіт!

Єє
Євген Єгору ніс єнота –
Чкурнув єнот той до болота.
Зітха Євген: – Нема єнота.
Побіг шукати бегемота.

Жж
Жабка вчила жабенятко
Жваво квакати в калюжі.
Жабеня сказало жабці:
– Горло вже втомилось дуже.

Зз
Заєць зайця взимку стрів,
Заєць зайцю говорив:
– Важко зараз для зайців:
Ми без моркви й качанців.

Ии
„И” в словах, повір нам ти,
На початку не знайти.
Проживають букви ці
Усередині й кінці.

Іі
Індик гука стару індичку:
– Іди сюди, під грушу-дичку!
Белькоче голосно індичка:
– Та то ж берізка невеличка!

Її
Їжак збирає сироїжки,
Радіє: -Їх вже є півдіжки!
На зиму їжа отака –
Це справжній скарб для їжака.

Йй
Йди до мене, котенятко,
Йод на ранку – все в порядку.
Йод пекучий – постривай,
Йорж колючий – не чіпай.

Кк
Непосида галка Клара
Окуляри в Карла вкрала.
На гілляку сіла: -Карр!
Я сьогодні буду Карл!

Лл
Лис просив маленьку лиску:
-Лиско, погойдай колиску,
Погойдай колиску, лиско,
Там в колисці менша лиска.

Мм
Мурлика муркоче –
Морозива хоче.
Мур лико руденький, –
Замерзнеш, дурненький.

Нн
Носить рога носоріг,
Гордо дивиться на всіх,
Каже: – Ріг для носорога –
То надія і підмога.

Оо
– Ослику, ослику!
Що в твоєму возику?
– Огірки за копійки
І овес задарма весь!

Пп
Пекар півень у пекарні
Пік перепічки прегарні,
І пшеничні пампушки,
І препишні пиріжки.
Пригощайтеся!

Рр
Бере віра в руки рака,
Бере рака-неборака.
Ви погляньте, подивіться –
Віра рака не боїться.

Сс
Ходила синиця
У синій спідниці,
Збирала у кошик
Достиглі суниці.

Тт
Тротуарами
Тритони
Тягнуть тістечок
Три тонни.

Уу
Уранці Уляна Уласа
Ураз умивать узялася.
Улас утікав, ухилявся:
Учора уже умивався!..

Фф
У Фросинки і Наталки
Зацвіли в саду фіалки.
Фікуси листаті
Розкошують в хаті.
А на підвіконні –
Фуксії червоні.

Хх
Ховрашки хотіли хліба –
Ховрашкам давали рибу.
Ховрашки халви хотіли,
Та просити не уміли.

Цц
Цапок цибулі назбирав,
В хлівці над нею міркував:
„Цей харч гіркий – не для цапка.
Цапкова їжа не така”.

Чч
Чалапала чапля болотом,
За нею ішло чапленя,
А чайка кричала: – Чекайте!..
Он вас чорногуз доганя.

Шш
Шпак вмостився на шпаківню,
Шпигонув старого півня:
– Розшумівся ти, співаче!..
Шпаченя в шпаківні плаче.

Щщ
Щука варила
Борщик у горщику,
Щавель у борщику.
А до борщу ще й по лящу.

Ьь
Знак м’який сидів у вірші
І казав: – Я – найм’якіший!
Може, й так, адже цей знак
Не сердитий аж ніяк.

Юю
Юля з риби цілу зиму
Варить юшку для Юхима,
Бо Юхим сестричці Юлі
Окунів дав дві каструлі.

Яя
Якоря Яків із Ялти привіз,
Вранці з тим якорем в яму заліз.
З нього сміється тітка Ярина:
– Яма – не море… Тут тільки глина.

Аа
Автобус їде по алеї.
Акація цвіте в садку.
А ми зібралися під нею
Абетку вивчити легку.

Бб
Будинок білий біля річки
З балконами на кожен бік
Будують братик і сестричка,
Бо в них і батько будівник.

Вв
Веселі вишні вкрили віти,
Виблискують з височини.
Василько воду ллє на квіти,
Щоб вище виросли вони.

Гг
Гелгочуть під горою гуси.
В город забігло гусеня.
— Гиля, гиля! — гука Ганнуся,
Його з гороху виганя.

Ґґ
Ґава гатить гопака,
Горобець гука грака,
Гуска грає на гітарі,
Ґелґотить гусак гагарі.

Дд
Дубові дрова дід рубає
В дворі під деревом старим.
А дітвора допомагає
Носити дрова з двору в дім.

Ее
Електрику містам і селам
Електростанції дають.
А жниварі гуртом веселим
На елеватор хліб везуть.

Єє
Єноти вивели гуляти
Своє єдине дитинча.
За їх сім'єю вовк зубатий
Єхидно стежить з-за куща.

Жж
Жуки дзижчать в садочку літом.
По стежці жабка плиг та плиг!
Жоржини квітнуть жовтим цвітом,
Кружляють бджоли біля них.

Зз
Зима морозяна надворі.
Замети білі на землі.
Зоріють в небі ясні зорі.
Заснули зайчики малі.

Дд
Дивись, який новий годинник —
Висить на стіні нині в нас.
Усі години та хвилини
Ми вивчили, щоб знати час.

Іі
Івасик іграшками грався,
А по двору ішов індик.
Івась побачив і злякався
І від індика в дім утік.

Її
Їжак покликав їсти й пити
Своїх маляток-їжачків.
Та не схотіли їсти діти —
Він їхню їжу сам поїв.

Йй
Йоржа впіймав на вудку Йосип,
Схопив і зойкнув: "Ой-ой-ой!"
Не знав, напевно, Йосип досі,
Який колючий йоржик той.

Кк
Качки край копанки клопочуть,
Качаток кличуть під комиш.
Кача впіймати кішка хоче.
Катруся киці каже: — Киш!

Лл
Лелека ластівку питає:
— Хто вище всіх птахів літає?
— Літають люди вище всіх
На літаках своїх стрімких!

Мм
Ми в Київ з мамою поїдем —
Найкраще місто поміж міст!
В метро помчим, в музеї підем
І сходим на патонів міст.

Нн
На довго нитку намистини
Настуся хоче нанизать.
Вона, напевно, буде нині
На нашім святі виступать.

Оо
Ось гляньте: з оленятком олень
У зоопарку нашим є.
Окрайчик хліба тато Олин
З-за огорожі їм дає.

Пп
Похмуро плещуть хвилі в морі.
Пливе на північ пароплав.
В пургу і шторм в морськім просторі
Він путь до пристані проклав.

Рр
Ромашки рвати ми ходили
Над річкою в рясній траві.
І раптом равлика зустріли
Із ріжками на голові.

Сс
Стоять під снігом сосни сонно.
Сидять на соснах снігурі.
Санчата на ставок з розгону
Скотились весело з гори.

Тт
Тепер весна. Тарасів тато
На тракторі в степу весь час.
Як тато, трактористом стати
Також збирається Тарас.

Уу
Уранці йдуть учитись учні.
Учителька у школі жде.
Улянці нашій аж незручно:
Чому ж вона туди не йде?..

Фф
Фурчить, блищить на різні барви
Фонтан веселий у садку.
В нім водить флот легкий та гарний
Федорка в білім фартушку.

Хх
Хоч хвилі ходять і хлопочуть,
Хоробрі наші хлопчаки
В човні хиткому їхать хочуть —
Вони хороші моряки!

Цц
Цапок водицю п'є з цеберка,
Скубе травицю на лужку.
Солодкий цукор чи цукерка —
Це теж цапкові до смаку.

Чч
Чубата чапля чваньковита
Через болото йде одна.
Чомусь з журавликом дружити
Не хоче чапелька чудна.

Шш
Шматок сальця шукає мишка,
У нашій шафі шарудить.
Як шугоне на мишку кішка!
А мишка — шусть у шпарку вмить!

Щщ
Ще дощ іде, періщить злива,
Щенятко вимокло як хлющ.
А щиглик, щебетун щасливий,
Щебече, пурхнувши на кущ.

Ьь
Ось день скінчивсь. Закрию книжку,
Бо скрізь вже тінь і лялька спить.
І я вкладусь в м'якеньке ліжко
І теж засну, як лялька, вмить!

Юю
Юрасик любить працювати,
Він юний садівник, юннат.
З юрбою малюків завзятих
За школою він садить сад.

Яя
Ялинка ясними вогнями
Яскраво світиться й сія.
Якраз до свята цими днями
Усю абетку вивчив я!